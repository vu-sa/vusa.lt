# Studentų atstovų D.U.K. (Dažniausiai užduodami klausimai)

## Kokios yra pagrindinės man aktualios funkcijos ir kaip jomis naudotis?

Šioje platformoje gali pranešti apie posėdį, įkelti jo darbotvarkę, protokolą, ataskaitą, pranešti apie vykusius balsavimus ir nurodyti, ar priimtas sprendimas buvo palankus studentams (-ėms) ar ne, o galbūt klausimas buvo neaktualus studentams (-ėms).

Apie posėdį pranešti gali pasirinkęs (-usi) atstovavimo funkciją sistemoje. Pirmiausia, paspausk mygtuką „Pranešti apie posėdį“, tuomet pasirink tinkamą instituciją, kurios posėdis vyks, pridėk darbotvarkės klausimus ir paspausk „Pateikti“.

Pasirinkus mygtuką „Rodyti visus“ gali matyti visus savo posėdžius, kurie vyks artimiausiu metu, apie kuriuos pranešei sistemoje. Pasirinkus konkretų posėdį gali matyti nurodytus darbotvarkės klausimus bei pridėti failus: posėdžio protokolą bei ataskaitą, sužymėti balsavimų rezultatus prie kiekvieno darbotvarkės klausimo.

## Posėdžiai

### Sužinojau, kad vyks posėdis, ką turiu padaryti iki jo pradžios?

1. Pranešk apie posėdį vusa.lt/mano platformoje
2. Pasiruošk posėdžiui - susipažink su posėdžio darbotvarke ir atsiųstais dokumentais
3. Jei kyla klausimų, kreipkis į VU SA P atstovų (-ių) koordinatorių (-ę) patarimo
4. Jei aptariamam klausimui reikalinga studentų (-čių) nuomonė, surink ją iki posėdžio dienos
5. Pasiruošk argumentus studentų (-čių) pozicijos atstovavimui, poziciją suderink su kitais (-omis) studentų (-čių) atstovais (-ėmis)

### Kada turiu pranešti apie posėdį?

Gavęs (-usi) informaciją apie vyksiantį posėdį laišku ar kitokiu formatu, pranešk apie jį per 3 dienas, pažymėdamas (-a) vusa.lt/mano platformoje, o jei apie jį sužinai vėliau nei likus 3 dienoms iki posėdžio - tai padaryk nedelsiant.

### Negaliu dalyvauti posėdyje, ką daryti?

Jei negali dalyvauti posėdyje, informuok apie tai savo padalinio atstovų (-ių) koordinatorių (-ę) bei nepamiršk pateikti pozicijos numatytiems posėdžio klausimams raštu. 

### Ką turiu daryti posėdžio metu?

1. Nepamiršk į posėdį atvykti laiku
2. Aktyviai dalyvauk ir reaguok į posėdžio narių pasisakymus (bendrauk pagarbiai)
3. Nebijok klausti, pasisakyti ir pasidalinti studentų (-čių) nuomone, pozicija
4. Fiksuok mintis, priimtus sprendimus

### Kokius klausimus galiu kelti posėdžio metu? Ar tai privaloma?

Posėdžio metu ar pabaigoje visada gali iškelti studentams (-ėms) aktualius klausimus, pavyzdžiui, aptarti iškilusias problemas, pristatyti studentų (-čių) nuomonės apžvalgą ir kt. Tai nėra privaloma, labiau reikėtų atsižvelgti į poreikį ir pasiruošimą. Bendrai, visada gali užduoti klausimus, kuriuose ne iki galo viskas aišku, pasidomėti, įsitraukti į diskusiją.

### Ar turiu pasisakyti visais klausimais?

Nebūtina pasisakyti visais klausimais, tačiau jei tai susiję su studijų procesu, studijuojamais dalykais, studentais (-ėmis), jų nuomone, pasisakyti labai svarbu ir būtina.

### Posėdis praėjo, ką turiu padaryti praėjus posėdžiui?

Praėjusius posėdžiui reikia į platformą įkelti sekretoriaus (-ės) atsiųstą posėdžio protokolą   , studentų (-čių) atstovo (-ės) parengtą ataskaitą, sužymėti balsavimų rezultatus. Oficialų protokolą atsakingas asmuo turėtų atsiųsti per dvi savaites po įvykusio posėdžio, jei jo negavai, gali kreiptis ir jo paprašyti. 

Jei kilo posėdžio metu kilo problemų ar buvo priimti studentams (-ėms) nepalankūs sprendimai, kuo skubiau informuok apie tai savo padalinio atstovų (-ių) koordinatorių (-ę). Taip pat, apie posėdžio metu priimtus sprendimus informuok studentus (-es).

### Gavau informaciją apie vyksiantį el. posėdį (balsavimą): kas tai ir ką turiu daryti? 

Elektroninis posėdis – posėdis vykstantis el. būdu, dažniausiai balsavimas dėl vieno ar kelių klausimų susirašant el. laiškais. Elektroninis posėdis lygiavertis bet kokiam kitam posėdžiui, tad gavus informaciją apie el. posėdį svarbu susipažinti su atsiųsta informacija ir nepamiršti nusiųsti savo balso iki nurodyto termino pabaigos. Šį posėdį taip pat reikia fiksuoti vusa.lt/mano platformoje kaip ir kitus posėdžius, nurodant balsavimo tam tikru (-ais) klausimu (-ais) rezultatus.

### Kas turi kelti posėdžio protokolą, jei turime ne vieną atstovą SPK?

Susitarkite tarpusavyje, kuri (-s) atsakinga (-s) už posėdžio „protokolavimą” (t.y. posėdžio ataskaitos ruošimą) ir protokolo/ataskaitos įkėlimą į vusa.lt/mano. 

### Kas yra posėdžio protokolas? Studentų (-čių) atstovo (-ės) ataskaita?

**Posėdžio protokolas** – oficialus posėdžio sekretorės (-iaus) paruoštas dokumentas, kuriame aprašyti visi aptarti klausimai, priimti nutarimai.

**Studentų (-čių) atstovo (-ės) ataskaita** – dokumentas, kuriame taip pat aprašyti posėdžio metu svarstyti klausimai ir nutarimai, tačiau papildytas iš studentų (-čių) perspektyvos, išsakytomis esminėmis narių mintimis, klausimais.

Pasitaiko atveju, kai oficialūs protokolai po posėdžio nėra atsiunčiami organo nariams, studentų (-čių) atstovo (-ės) parengta ataskaita atitinka protokolą.

### Kaip viešinti savo, kaip studentų (-čių) atstovo (-ės) veiklą?

Praėjus posėdžiui apie atliktus darbus, priimtus sprendimus informacija pasidalink su studijų programos (-ų) studentais (-ėmis). Tai gali padaryti kontaktinių asmenų pagalba, ar išsiųsdama (-s) laišką el. paštų konferencija bei kitomis priemonėmis.

## Kaip rinkti studentų (-čių) nuomonę?

### Kokie yra nuomonės rinkimo būdai?

Studentų (-čių) nuomonę rinkti galima organizuojant **focus grupę**, vykdant **el. apklausą**, bendraujant su savo kurso ar kitų kursų studentais (-ėmis), nagrinėjant **VU IS** semestro **apklausų** rezultatus. Svarbu, kad surinkti duomenys būtų validūs ir patikimi argumentuojant studentų (-čių) poziciją. Prieš inicijuojant studentų (-čių) nuomonės rinkimą **svarbu** apie tai pranešti ir pasikonsultuoti su padalinio atstovų (-ių) koordinatoriumi (-e).

### Kaip suorganizuoti focus grupę?

Norint suorganizuoti focus grupę, reikia išsigryninti nuomonės rinkimo tikslą (-us), surinkti grupę žmonių (reikėtų kuo įvairesnių studentų (-čių) dėl galimai skirtingų nuomonių). Dalyvių optimalus skaičius yra nuo 6 iki 10. Trukmė neturėtų būti ilgesnė nei 2 val.

Moderuojant focus grupę nepamiršk įvardinti kas esi, kokiu tikslu renkama nuomonė ir kas su surinkta nuomone bus daroma vėliau. Užduok klausimus, kurie skatintų diskusiją, pats (-i) klausyk, o ne diskutuok. Svarbiausias mintis užsirašyk. Jei matai poreikį, susitikimą gali įrašyti vėlesnei analizei, tačiau apie tai įspėk dalyvius ir gauk jų sutikimą.

Nepamiršk prieš tai suderinti focus grupės klausimų su savo atstovų (-ių) koordinatoriumi (-e)!

### Kaip suorganizuoti apklausą?

Norint suorganizuoti apklausą taip pat reikia išsigryninti nuomonės rinkimo tikslą (-us), suformuluoti tikslingus klausimus, kad nebūtų klausimų, kurie apklausoje yra nereikalingi. Taip pat prieš tai pasidomėk, ar šia tema nebuvo rinkta studentų (-čių) nuomonė anksčiau (gali paklausti anksčiau veikusio studentų (-čių) atstovo (-ės) ar padalinio koordinatoriaus (-ės)).

Taip pat apklausoje informuok studentus (-es) su nuomonės rinkimo tikslu, kas su surinkta nuomone bus daroma vėliau. Apklausa pasidalink įvairiais komunikacijos kanalais (kontaktiniais asmenimis, studentinių el. paštų konferencijomis ar kt. būdais), atsižvelgdama (-s) į tikslinę auditoriją.

Nepamiršk, prieš paleisdama(-as) apklausą, suderinti jos klausimus su savo atstovų (-ių) koordinatoriumi (-e)!

### Ką daryti su surinktais duomenimis?

Surinktus duomenis išanalizuok, susiek ir išsigrynink studentams (-ėms) aktualiausias problemas. Išsigryninus problemas reikėtų suformuoti argumentus, apsvarstyti galimus sprendimo būdus. Šiuos duomenis, problematiką ir galimus sprendimus gali pristatyti posėdžio metu aptarimui su kitais organo nariais.

## Galimos situacijos ir jų sprendimo būdai

### Komiteto nariai neatsižvelgė į studentų nuomonę, ką daryti?

Jei posėdžio metu buvo priimti studentams (-ėms) nepalankūs sprendimai ar aptariant klausimus buvo neišklausyta studentų (-čių) nuomonė, kuo skubiau informuok apie tai savo padalinio atstovų (-ių) koordinatorių (-ę) ir kartu sudėliokite tolimesnį problemų sprendimo planą.

### Buvau neinformuotas apie posėdį...

Informuok apie tai atstovų (-ių) koordinatorių (-ę), kreipkis į administratorių (-ę), kuri (-s) siunčia informaciją apie posėdį,  SPK ar kito darinio pirmininką, primink, kad turi informuoti ir pakviesti Tave. Jei dėl to praleidai posėdį ir negalėjai dalyvauti, paprašyk posėdžio protokolo. 

### Negavau posėdžio darbotvarkės ar dokumentų, kurie bus tvirtinami posėdžio metu iš anksto...

Paprašyk organo pirmininko ar sekretoriaus (-ės), kad atsiųstų aktualią informaciją - darbotvarkės klausimus, dokumentus susipažinimui iš anksto. Jei jų vis tiek gauti nepavyko, posėdžio metu gali paprašyti laiko susipažinimui ar klausimą atidėti, kad galėtum nuodugniai susipažinti su dokumentais, ar surinkti studentų (-čių) nuomonę vienu ar kitu klausimu.

### Ką daryti, jei su tavimi posėdžio metu bendrauja nepagarbiai?

Atkreipk narių dėmesį į šį elgesį, akcentuodama (-s), kad tai netinkamas bendravimas universiteto akademinėje bendruomenėje, pats (-i) stenkis išlaikyti pagarbų bendravimą. Jei nariai nesureaguoja į prašymą, po posėdžio gali kreiptis į atstovų (-ių) koordinatorių (-ę) ar kitus administracijos asmenis. Jei elgesys posėdžio metu buvo itin netinkamas, pažeidžiantis akademinę etiką – kreipkis į Akademinės etikos komisiją padalinyje. 

### Ką daryti, jei nežinau, kokia studentų (-čių) nuomonė tam tikru klausimu, neturiu pasiruošęs (-usi) argumentų?

Jei apie klausimą sužinai prieš posėdį, reikėtų susirinkti, kokia nuomonė ir pozicija turėtų būti tuo klausimu. Jei jį pirmą kartą išgirsti posėdyje ,gali prašyti klausimą atidėti kitam posėdžiui ar el. balsavimui, nurodant, kad norėtum apie tai paklausti studentų (-čių).

### Labai ilgai nevyksta posėdžiai. Ar galiu pats (-i) šaukti posėdį?

Jei SPK pirmininkas (-ė) nešaukia posėdžio, jį inicijuoti gali bet kurie du kiti komiteto nariai, tad studentų (-čių) atstovas (-ė) su kitu komiteto nariu, ar esant keliems studentų (-čių) atstovams (-ėms) gali šaukti posėdį ir jame aptarti norimus klausimus.

### Posėdžio metu bus tvirtinamas dokumentas. Ką daryti, jei nežinau, ar jame viskas tvarkingai aprašyta?

Įvairiuose organuose tvirtinamus dokumentus nusiųsk VU SA P atstovų (-ių) koordinatoriui (-ei) arba akademinio proceso reikalų koordinatorių (-ei) peržiūrai, jie padės atsakyti, ar visi dokumento punktai tinkami, ar kas nors turėtų būti pakoreguota.

## Kur galėčiau rasti atstovavimui aktualios informacijos?


Daugiau informacijos apie atstovavimą padalinyje, universitete, nacionaliniame lygmenyje, gali perskaityti čia:

- [VU SA atstovavimo gidas](https://atstovavimas.vusa.lt)

Visa studentų (-čių) atstovams (-ėms) aktuali informacija susijusi su studijų vykdymu Vilniaus universitete:

- [VU studijų programų reglamentas](https://www.vu.lt/site_files/Reguliaminas/Studijų_programų_reglamentas_2013-10-24.pdf)
- [VU studijų programų rengimo, vykdymo ir tobulinimo tvarkos aprašas](https://www.vu.lt/site_files/SD/studijų_kokybė/VU_SP_rengimo_vykdymo_ir_tobulinimo_tvarkos_aprašas_22.10.18.pdf)
- [VU SPK nuostatai](https://www.vu.lt/site_files/Reguliaminas/SPK_nuostatai_galutinis_2018.pdf)
- [VU Studijų nuostatai](https://www.vu.lt/site_files/Reguliaminas/Vilniaus_universiteto_studijų_nuostatai_2024-05-21.pdf)
- [VU akademinės etikos kodeksas](https://www.vu.lt/site_files/Akademines_etikos_kodeksas_suvestine_redakcija.pdf)
- [VU KAP akademinės etikos komisijos nuostatai](https://www.vu.lt/site_files/SPN-55_KAP_AEK_nuostatai.pdf)
- [VU KAP ginčų nagrinėjimo komisijos nuostatai](https://www.vu.lt/site_files/Reguliaminas/KAP_ginčų_nagrinėjimo_komisijos_nuostatai_2019-04-16.pdf)
